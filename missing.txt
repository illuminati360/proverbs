逢人且说三分话，未可全抛一片心。
马行无力皆因瘦，人不风流只为贫。
当时若不登高望，谁信东流海样深。
为人莫做亏心事，半夜敲门心不惊。
莺花犹怕春光老，岂可教人枉度春。
红粉佳人休使老，风流浪子莫教贫。
贫居闹市无人问，富在深山有远亲。
谁人背后无人说，哪个人前不说人。
有钱道真语，无钱语不真。
不信但看筵中酒，杯杯先敬有钱人。
先到为君，后到为臣。
山中有直树，世上无直人。
大家都是命，半点不由人。
虎生犹可近，人毒不堪亲。
有酒有肉多兄弟，急难何曾见一人。
人情似纸张张薄，世事如棋局局新。
力微休负重，言轻莫劝人。
无钱休入众，遭难莫寻亲。
久住令人贱，频来亲也疏。
仓廪虚兮岁月乏，子孙愚兮礼义疏。
知者减半，愚者全无。
在家由父，出嫁从夫。
痴人畏妇，贤女敬夫。
命里有时终须有，命里无时莫强求。
墙有缝，壁有耳。
贼是小人，智过君子。
贫穷自在，富贵多忧。
是非只为多开口，烦恼皆因强出头。
忍得一时之气，免去百日之忧。
近来学得乌龟法，得缩头时且缩头。
今朝有酒今朝醉，明日愁来明日忧。
药能医假病，酒不解真愁。
人贫不语，水平不流。
三杯通大道，一醉解千愁。
忍一句，息一怒；
饶一着，退一步。
三十不豪，四十不富，五十将近寻死路。
生不认魂，死不认尸。
一寸光阴一寸金，寸金难买寸光阴。
人生似鸟同林宿，大限来时各自飞。
人善被人欺，马善被人骑。
人无横财不富，马无夜草不肥。
善恶到头终有报，只争来早与来迟。
见事莫说，问事不知。
闲事休管，无事早归。
假缎染就真红色，也被旁人说是非。
酒债寻常行处有，人生七十古来稀。
养儿防老，积谷防饥。
当家才知盐米贵，养子方知父母恩。
官清书吏瘦，神灵庙主肥。
欲昌和顺须为善，要振家声在读书。
宁添一斗，莫添一口。
杀人一万，自损三千。
富人思来年，贫人思眼前。
世上若要人情好，赊去物件莫取钱。
生死有命，富贵在天。
大家做事寻常，小家做事慌张。
大家礼义教子弟，小家凶恶训儿郎。
贞妇爱色，纳之以礼。
善有善报，恶有恶报。
不是不报，日子未到。
万恶淫为首，百行孝当先。
家中不和邻里欺，邻里不和说是非。
知事少时烦恼少，识人多处是非多。
世间好语书说尽，天下名山僧占多。
入山不怕伤人虎，只怕人情两面刀。
孝顺还生孝顺子，忤逆还生忤逆儿。
不信但看檐前水，点点滴滴旧窝池。
隐恶扬善，执其两端。
莫将容易得，便作等闲看。
用心计较般般错，退步思量事事宽。
天下无不是的父母，世上最难得者兄弟。
与人不和，劝人养鹅；
与人不睦，劝人架屋。
不交僧道，便是好人。
堂上二老是活佛，何用灵山朝世尊。
但存方寸地，留与子孙耕。
灭却心头火，剔起佛前灯。
惺惺常不足，蒙蒙作公卿。
兄弟相害，不如友生。
欺老莫欺少，欺少心不明。
贤妇令夫贵，恶妇令夫败。
杀人可恕，情理难容。
礼义生于富足，盗贼出于赌博。
顺天者存，逆天者亡。
人为财死，鸟为食亡。
有儿穷不久，无子富不长。
醉里乾坤大，壶中日月长。
万事皆已定，浮生空白忙。
世事明如镜，前程暗似漆。
架上碗儿轮流转，媳妇自有做婆时。
一字入公门，九牛拉不出。
八字衙门向南开，有理无钱莫进来。
万事不由人计较，一生都是命安排。
家无读书子，官从何处来?
有钱堪出众，无衣懒出门。
为官须作相，及第必争先。
父子亲而家不退，兄弟和而家不分。
官有公法，民有私约。
忘恩负义，禽兽之徒。
劝君莫将油炒菜，留与儿孙夜读书。
书中自有千钟粟，书中自有颜如玉。
莫怨天来莫怨人，五行八字命生成。
路上有饥人，家中有剩饭。
积德与儿孙，要广行方便。
积钱积谷不如积德，买田买地不如买书。
一日春工十日粮，十日春工半年粮。
疏懒人没吃，勤俭粮满仓。
记得旧文章，便是新举子。
人在家中坐，祸从天上落。
但求心无愧，不怕有后灾。
人到公门正好修，留些阴德在后头。
为人何必争高下，一旦无命万事休。
山高不算高，人心比天高。
白水变酒卖，还嫌猪无糟。